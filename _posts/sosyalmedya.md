---
lang: 'tr'
cat: 'Teknoloji;Vergi'
sector: 'Default'
title: "Sosyal Medya Yayıncılarının Vergilendirilmesi"
excerpt: "Teknoloji her ne kadar hızlı bir şekilde gelişse de insanların geleneksel yaşam şekillerini değiştirmek o kadar hızlı olmuyor. Ancak pandemi süreciyle birlikte insanların teknolojiye olan ilgisi hızlı bir şekilde arttı."
coverImage: '/assets/blog/images/sosyalmedya.jpg'
date: '2023-05-30'
keywords: 'Twitch, YouTube, Facebook, Abonelik, Reklam, Bağış'
ogImage:
  url: '/assets/blog/images/sosyalmedya.jpg'
---

## Sosyal Medya Platformları Üzerinden Canlı Yayın Yapan Yayıncıların Vergilendirilmesi

**GİRİŞ**

‎  ‎  ‎  ‎ Teknoloji her ne kadar hızlı bir şekilde gelişse de insanların geleneksel yaşam şekillerini değiştirmek o kadar hızlı olmuyor. Ancak pandemi süreciyle birlikte insanların teknolojiye olan ilgisi hızlı bir şekilde arttı. Birçok insan, daha önce var olan ancak pek çok kişi tarafından bilinmeyen canlı yayın platformlarıyla tanıştı. En yaygın canlı yayın platformları Twitch, YouTube ve Facebook'tur. Yayın içerikleri ise yayıncı tarafından belirlenmekte olup, gerek eğlenceli oyunlar oynayarak gerek sohbet ederek gerekse de kısa eğlenceli videolar izleyicileri ekranlara kilitlemektedirler. Bu platformlarda geleneksel TV anlayışından farklı olarak yayıncı ve izleyici anlık olarak etkileşime geçe bilmektedir. Yayıncıların gelirlerini abonelikler, reklamlar ve bağışlar oluşturmaktadır. Yayıncıların yayın yaparak elde etmiş olduğu kazançlar Gelir Vergisi Kanunun (GVK) 2'inci maddesinde yer alan kazanç unsurlarından hangi kazanç unsuru kapsamında değerlendirilmesi gerekmektedir? Yazımızda sosyal medya platformlarında nasıl yayın yapıldığı, nasıl kazanç elde edildiği ve elde edilen kazançların hangi gelir unsurunun konusuna girdiği hususları irdelenmiştir.

**1. SOSYAL MEDYA ÜZERİNDEN YAYIN YAPARAK NASIL KAZANÇ ELDE EDİLİR?**

‎  ‎  ‎  ‎ Yediden yetmişse herkes sosyal medya hesabından canlı yayın açabilir. Yayıncıların arasında eski sporcuları ve tv oyuncularını bile görmek mümkün. Sosyal medya platformları üzerinden yayın yapan yayıncıların kimi hobi için kimi ise kendini bu işe vermiş olup geçimlerini buradan elde ettikleri kazançlarla sağlıyor. Peki bu kazançlar nelerdir;

‎  ‎  ‎  ‎ Kazançlardan en önemlisi, sürekliliği olması durumunda sabit getirisi olduğu için abonelikler. İzleyiciler sevdikleri yayıncıları desteklemek için aylık yaklaşık 2-5$ arası abonelik ücreti ödüyorlar. Abonelik ücreti tahmini olup her platforma göre değişiklik göstermektedir. Abonelik ücreti, yayıncıyla yapılan belli anlaşmalar ile belirlenmekte olup bir kısmını ilgili platform kendisi alıp kalan kısmını yayıncının hesabına aktarıyor.

‎  ‎  ‎  ‎ Bağışlar; yayın esnasında abone olsun olmasın izleyicilerin istedikleri miktarda bağış yaparak yayıncıyı destekledikleri bir sistemdir. Bağışlar yayıncının anlaşmış olduğu sistemler aracılığıyla gönderilmektedir. Ayrıca sosyal medya platformunun kendi belirlediği ve para karşılığı alınan simgeler animasyonlu bir şekilde sohbet penceresinden bağış şeklinde gönderilebilmektedir. Gerçek para karşılığı alınacak olan Bit'ler, Cheer adı verilen animasyonlu chat simgelerine dönüştürülebiliyor. Alınan Cheer'ler ise yayın esnasında sohbet ekranına gönderiliyor. Gönderilen her simgenin dolar ve euro cinsinden bir değeri oluyor ve otomatik olarak bağış yapılan kullanıcıya gönderiliyor. Bağış yapmayı sağlayan simgelerin fiyatlandırmasına ilişkin örnek verecek olursak:

- 100 Bit: 1,4 Dolar  

- 500 Bit: 7 Dolar  

- 1500 Bit: 20 Dolar  

- 5000 Bit: 64,4 Dolar  

- 10000 Bit: 126 Dolar  

- 25000 Bit: 308 Dolar  

# 1

‎  ‎  ‎  ‎ Sosyal medya platformlarında resmi bir açıklama yapılmasa da, yapılan bağışlardan belirli oranlarda kesinti yapıldığı düşünülmektedir.

‎  ‎  ‎  ‎ Reklamlar; izleyicinin yayını açtığı esnada veya yayın akışı içerisinde birçok sosyal medya sitesinde olduğu gibi reklamlar çıkmakta bu reklamlar aracılığıyla yayıncılar kazanç elde etmektedir. Ayrıca yayıncı bazı firmalarla anlaşıp yayınlarında o firmaların ürünlerini tanıtarak kazanç elde etmektedir.

‎  ‎  ‎  ‎ Yayıncıların elde etmiş olduğu kazançların belli başlılarını açıklanmış olup bunların dışında, sponsorluklar ve birçok etkinliğe katılarak buralardan da kazanç elde etmektedirler. Yayıncılığı hobi olarak yapan yayıncıların çalışmış oldukları yerlerden elde etmiş oldukları kazançları da mevcuttur.

**2. YAYINCI GELİRLERİNİN VERGİLENDİRİLMESİ:**

**2.1. Vergi Usul Kanunu Açısından:**

‎  ‎  ‎  ‎ 213 sayılı Vergi Usul Kanunu'nun 156'ncı maddesinde işyerinin tanımı yapılmıştır. Söz konusu maddeye göre; ticari, sınaî, zirai ve mesleki faaliyette iş yeri; mağaza, yazıhane, idarehane, muayenehane, imalathane şube, depo, otel, kahvehane, eğlence ve spor yerleri, tarla, bağ, bahçe, çiftlik, hayvancılık tesisleri, dalyan ve voli mahalleri, madenler, taş ocakları, inşaat şantiyeleri, vapur büfeleri gibi ticari, sınaî, zirai veya mesleki bir faaliyetin icrasına tahsis edilen veya bu faaliyetlerde kullanılan yerdir.

‎  ‎  ‎  ‎ Vergi Usul Kanununda iş yerinin tanımını yaparken geniş bir tanımlama yapmış olup sosyal medya üzerinden canlı yayın yapan yayıncıların yayın yapmak için oluşturmuş oldukları ortamı iş yeri olarak değerlendirmek mümkündür. GVK 37'nci maddesi kapsamında da yayıncıların geliri ticari kazanç olarak değerlendirilmesi gerektiği belirtilmiştir.

VUK'un 176'ncı maddesinde tüccarlar defter tutmak bakımından iki sınıfa ayrılmıştır.

I inci sınıf tüccarlar, bilanço esasına göre;

II nci sınıf tüccarlar, işletme hesabı esasına göre;

defter tutarlar.

‎  ‎  ‎  ‎ VUK'un 229'uncu maddesinde faturanın tarifi yapılmıştır. Fatura, satılan emtia veya yapılan iş karşılığında müşterinin borçlandığı meblağı göstermek üzere emtiayı satan veya işi yapan tüccar tarafından müşteriye verilen ticari vesikadır. Mezkur kanunun 232'nci maddesinde ise birinci ve ikinci sınıf tüccarlar kazancı basit usulde tespit edilenlerle defter tutmak mecburiyetinde olan çiftçiler:

- 1. Birinci ve ikinci sınıf tüccarlara;

- 2. Serbest meslek erbabına;

- 3. Kazançları basit usulde tespit olunan tüccarlara;

- 4. Defter tutmak mecburiyetinde olan çiftçilere;

- 5. Vergiden muaf esnafa.

‎  ‎  ‎  ‎ Sattıkları emtia veya yaptıkları işler için fatura vermek ve bunlara da fatura istemek ve almak mecburiyetinde oldukları belirtilmiştir. Dolayısıyla yayıncıları yapmış oldukları işlerden dolayı fatura düzenlemek ve almak mecburiyetindedirler.

**2.2. Gelir Vergisi Açısından:**

‎  ‎  ‎  ‎ GVK'nın 1'inci maddesinde gerçek kişilerin gelirlerinin gelir vergisine tabi olduğu belirtilmiştir. Kanunun 2'inci maddesinde ise gelirin konusuna giren kazanç unsurları sayılmıştır. Yayın yapan gerçek kişilerin geliri gelir vergisinin konusuna girmekte olup kanunun 2'inci maddesinde sayılan yedi gelir unsurundan Ticari kazanç mı yoksa Serbest Meslek Kazancımı olduğunu tartışmak gerekmektedir.

GVK'nın 37'inci maddesinde her türlü ticari faaliyetlerden doğan kazancın ticari kazanç oluğu hükmü yer almaktadır.

Ticari Faaliyetin Özellikleri;

Bir faaliyetin ticari faaliyet olarak değerlendirilebilmesi için taşıması gereken bazı özellikler bulunmaktadır. Buna göre;

• Faaliyetin yerine getirilmesinin sermaye ve emeğe dayanıyor olması gerekmektedir.

• Faaliyetin devamlı olması gerekmektedir. (Bir takvim yılı içerisinde birden fazla tekrarlanan veya birden fazla takvim yılında tekrarlanan işlemlerde de devamlılık olduğu varsayılacaktır).

• Gelir getirici faaliyetlerin bir organizasyon dahilinde yapılmış olması gerekmektedir (İşyeri açma, işçi çalıştırılması, ticaret siciline kaydolunması vb.)

• Müessesenin, ticari ve sınai bir müessese şekil ve mahiyetinde olması gerekmektedir.

# 2

‎  ‎  ‎  ‎ Kanunda yer alan düzenlemeler ışığında sosyal medya üzerinden yayın yapan yayıncıların yayınlarına başlamadan iyi bir ekipmana ihtiyaç duymaktadırlar. Yayıncıların ihtiyaçları olan ekipmanları satın almak için ciddi paralar harcadığı görülmektedir bu da akla sermaye kavramını getirmektedir. Yayıncıların yayınlarını düzenli olarak haftanın belirli günlerinde yapmaktadırlar bu ise ticari kazancın devamlılık unsurunu oluşturmaktadır. Ayrıca faaliyetin organizasyon içerisinde yapılması konusunda ise yayıncıların yayın esnasında kendilerine yardım etmeleri için sürekli izleyicisi olan isimler arasından kendilerine yardımcılar görevlendirmektedir. Yayıncılar görevlendirmiş olduğu kişilere elde ettiği kazanca göre ücret ödediği görülmektedir. Yapılan açıklamalar çerçevesinde yayıncıların elde etmiş oldu kazançları ticari kazanç olarak değerlendirmek mümkündür.

‎  ‎  ‎  ‎ GVK'nın 85'inci maddesinde yer alan; *"mükellefler, ikinci maddede yazılı kaynaklardan bir takvim yılı içinde elde ettikleri kazanç ve iratları için bu kanunda aksine hüküm olmadıkça yıllık beyanname verirler. Bu kanuna göre beyanı gereken gelirlerin yıllık beyannamede toplanması zorunludur. Tacirlerle çiftçiler ve serbest meslek erbabı ticari, zirai ve mesleki faaliyetlerinden kazanç temin etmemiş olsalar bile, yıllık beyanname verirler."* hükmü gereğince yayıncıların kazançlarını beyan etmesi gerekmektedir.

‎  ‎  ‎  ‎ Konuya ilişkin Gelir İdaresi Başkanlığı, Kayseri Vergi Dairesi Başkanlığı'nın vermiş olduğu 13.11.2019 tarih ve 50426076-120[37-2019/20-727]-E.129069 sayılı özelgede;

# 3

‎  ‎  ‎  ‎ "*İlgide kayıtlı özelge talep formlarınızın incelenmesinden; internet ortamında verilen reklam hizmetlerinden (Youtuber) gelir elde ettiğiniz, başka gelirinizin olmadığı, ödemelerin Google firması tarafından yapıldığı belirtilerek, internet ortamında reklam hizmeti veren veya bu hizmetin verilmesine aracılık edenlere yapılan ödemeler üzerinden stopaj yapılmasına yönelik 476 sayılı Cumhurbaşkanı Kararı ile yapılan düzenleme çerçevesinde söz konusu gelirinizle ilgili olarak mükellefiyet kaydınızın devam etmesinin gerekip gerekmediği ve gelirinizin nasıl beyan edileceği hususlarında Başkanlığımız görüşünün talep edildiği anlaşılmaktadır.*

*Buna göre, gerçek kişilerce internet ortamında reklam hizmeti verilmesi yahut reklam hizmeti verilmesine aracılık edilmesi halinde, 193 sayılı Gelir Vergisi Kanununun 94 üncü maddesine göre vergi kesintisi yapmakla sorumlu olup reklam hizmeti alanlar tarafından söz konusu gerçek kişilere yapılacak ödemeler üzerinden % 15 oranında gelir vergisi kesintisi yapılacak olup, şahsınıza ait internet sitesi alanında (Youtube) yayınlanan reklamlar nedeniyle Google firmasınca tarafınıza yapılan ödemelerin ise 476 sayılı Cumhurbaşkanı Kararına göre vergi kesintisine tabi olan ödemeler kapsamında değerlendirilmesi söz konusu değildir.*

*Yukarıda yer alan hüküm ve açıklamalara göre; şahsınıza ait internet sitesi alanında yayınlanan reklamlardan dolayı Google firması tarafından adınıza yapılan ödemelerin Gelir Vergisi Kanununun 37 nci maddesine göre ticari kazanç olarak değerlendirilmesi, mevcut gelir vergisi mükellefiyet kaydınız devam ettirilerek söz konusu gelirinizin Gelir Vergisi Kanununun 85 inci maddesine göre yıllık gelir vergisi beyannamesi ile beyan edilmesi gerekmektedir.*

*Ayrıca, yurtdışında şahsi gelir vergisi ödemeniz halinde bu vergilerin ödendiğinin Kanunda belirtilen şekilde tevsik edilmesi şartıyla, beyanname üzerinden hesaplanan vergiden mahsubu mümkün bulunmaktadır."* açıklamaları yapılmıştır.

GVK'nın 65'inci maddesinde her türlü serbest meslek faaliyetinden doğan kazançlar serbest meslek kazancı olduğu belirtilmiştir. Mezkur madde de serbest meslek faaliyetinin; sermayeden ziyade şahsi mesaiye, ilmi veya mesleki bilgiye veya ihtisasa dayanan ve ticari mahiyette olmıyan işlerin işverene tabi olmaksızın şahsi sorumluluk altında kendi nam ve hesabına yapılması olduğu hükmü yer almaktadır. GKV'nın 66'ncı maddesinde ise serbest meslek faaliyetini mutad meslek halinde ifa edenlerin, serbest meslek erbabı olduğu belirtilmiştir.

Serbest meslek faaliyetini ticari faaliyetten ayıran en temel unsur faaliyetin sermayeden ziyade şahsi mesaiye, ilmi veya mesleki bilgiye veya ihtisasa dayanmasıdır. Bu noktada anlaşılması gereken serbest meslek faaliyetinde sermaye unsuru geri planda kalmakta ilmi veya mesleki bir bilgiye dayalı emek unsuru ön plana çıkmaktadır. Ayırımı yapılması gereken konu emeğin hangi noktada önem kazandığıdır. Eğer emek faktörü mesleki bir bilgi veya ihtisas noktasında değil de ticari bir organizasyon çerçevesinde rol oynuyorsa artık faaliyet ticari olmaktadır.

# 4

Sosyal medya platformları üzerinden yayın yapan yayıncıların yapmış oldukları faaliyetin şahsi mesai, ilmi veya mesleki bilgiye veya ihtisasa dayandığı söylenebilir. Ancak sosyal medya platformları üzerinden yayın yapan yayıncıların emek faktörü sadece yayın aşamasında ortaya çıkmaktadır. Yayın aşamasına kadar belirli bir sermaye ve organizasyon gerekmektedir. Dolayısıyla sosyal medya platformları üzerinden yayın yapan yayıncıların elde etmiş olduğu kazançların serbest meslek kazancı olarak değil de ticari kazanç olarak vergilendirilmesi gerekmektedir. Nitekim Gelir İdaresi Başkanlığının bu yönde vermiş oldu özelgeler de bulunmaktadır.

Yayıncılığı hobi olarak yapan yayıncıların ücretli olarak çalıştıkları yerlerden elde ettikleri kazançları üzerinden GVK stopajı yapılmaktadır. Ancak yayıncıların yayınlardan elde etmiş oldukları ticari kazancın dışında elde etmiş oldukları gelirleri için GVK'nın 86'ncı madde yer alan hükümleri göz önünde bulundurmaları gerekmektedir.

**2.3. Katma Değer Vergisi Açısından:**  

Katma Değer Vergini (KDV) Kanunun 1'inci maddesinde, Türkiye'de yapılan Ticari, sınai, zirai faaliyet ve serbest meslek faaliyeti çerçevesinde yapılan teslim ve hizmetlerin KDV'ye tabi olduğu hükmü yer almaktadır.

Yayıncıların yayıncılık faaliyeti kapsamında yapmış oldukları hizmetler KDV'nin konusuna girmektedir.

KDV Kanunun 4'üncü maddesinde hizmetin;

"*1. Hizmet, teslim ve teslim sayılan haller ile mal ithalatı dışında kalan işlemlerdir.*

*Bu işlemler; bir şeyi yapmak ve işlemek, meydana getirmek, imal etmek, onarmak, temizlemek, muhafaza etmek, hazırlamak, değerlendirmek, kiralamak, bir şeyi yapmamayı taahhüt etmek gibi, şekillerde gerçekleşebilir.*

*2. Bir hizmetin karşılığının bir mal teslimi veya diğer bir hizmet olması halinde bunların her biri ayrı işlem olup, hizmet veya teslim hükümlerine göre ayrı ayrı vergilendirilirler."* olduğu belirtilmiştir. Kanunun 5'inci maddesinde ise vergiye tabi bir hizmetten, işletme sahibinin, işletme personelinin veya diğer şahısların karşılıksız yararlandırılması hizmet sayıldığı açıklanmıştır. Hizmet işlerinde KDV mükellefi ise bu işleri yapanlardır. Dolayısıyla yayıncıların sosyal medya hesapları ve diğer uygulamalar üzerinden yapmış oldukları yayıncılık faaliyetleri nedeniyle KDV mükellefiyeti bulunmaktadır.

KDV Kanunun 29'uncu maddesinde mükelleflerin, yaptıkları vergiye tabi işlemler üzerinden hesaplanan katma değer vergisinden, bu Kanunda aksine hüküm olmadıkça, faaliyetlerine ilişkin olarak aşağıdaki vergileri indirebilecekleri belirtilmiştir:

**a)** Kendilerine yapılan teslim ve hizmetler dolayısıyla hesaplanarak düzenlenen fatura ve benzeri vesikalarda gösterilen katma değer vergisi,

**b)** İthal olunan mal ve hizmetler dolayısıyla ödenen katma değer vergisi,

**c)** Götürü veya telafi edici usulde vergiye tabi mükelleflerden gerçek usulde vergilendirmeye geçenlerin, çıkarılan envantere göre hesap dönemi başındaki mallara ait fatura ve benzeri vesikalarda gösterilen katma değer vergisi,

Mezkur kanunu 40'ıncı maddesinde KDV'nin beyanına ilişkin hükümler düzenlenmiştir. KDV bu Kanunda aksine hüküm bulunmadıkça mükelleflerin yazılı beyanları üzerine tarh olunur.

Mükellefler ve vergi kesintisi yapmakla sorumlu tutulanlar KDV beyannamelerini, vergilendirme dönemini takip eden ayın yirmidördüncü günü akşamına kadar ilgili vergi dairesine vermekle yükümlüdürler.

Beyanname vermek mecburiyetinde olan mükellefler ile vergi kesmekle sorumlu tutulanlar, bir vergilendirme dönemine ait katma değer vergilerini beyanname verecekleri ayın yirmialtıncı günü akşamına kadar ödemeye mecburdurlar.

Yapılan açıklamalar çerçevesinde yayıncılar, yaptıkları işler dolayısıyla düzenlemiş oldukları faturalarda hesaplamış oldukları KDV tutarlarını kanunda belirtilen sürelerde beyan etmek zorundadır. Ayrıca beyan edilen KDV tutarlarından kanunun 29'uncu maddesine göre yüklenmiş oldukları KDV tutarlarını indirirler. İndirim uygulamasından sonra kalan KDV tutarları bağlı olunan Vergi Dairesine ödenir.

**Sonuç:**

Çalışmanın önceki bölümlerinde detaylı olarak açıklandığı üzere sosyal medya platformları üzerinden yayın yapan yayıncıların elde etmiş olduğu gelirler GVK'nın 37'inci maddesi kapsamında ticari kazanç olarak değerlendirilmesi gerekmektedir. Yayıncıların cezai müeyyidelerle karşılaşmamak için elde etmiş oldukları gelirlerini GVK 85'inci maddesi kapsamında beyan etmeleri gerekmektedir. Yayıncılar ticari faaliyetleri kapsamında yapmış oldukları hizmetler için VUK'un 229'uncu maddesi kapsamında fatura düzenlemek mecburiyetindedir. Ayrıca düzenlenen faturalarda çalışmanın **2.3.** bölümünde açıklandığı üzere KDV hesaplanması gerekmektedir.

**Kaynakça:**

1. Hürriyet.com.tr. "Twitch nedir? Twitch.tv nasıl işliyor?" ([http://www.hurriyet.com.tr/teknoloji/ twitch-nedir-twitch-tv-nasil-isliyor-40831885](http://www.hurriyet.com.tr/teknoloji/%20twitch-nedir-twitch-tv-nasil-isliyor-40831885)) Erişim Tarihi: 18 Temmuz 2020

2. Shiftdelete.Net. "Twitch'ten Türkler için Yeni Bağış Sistemi!" ([https://shiftdelete.net/twitch-yeni-bagis-sistemi-72933](https://shiftdelete.net/twitch-yeni-bagis-sistemi-72933)) Erişim Tarihi: 10 Eylül 2020

3. Gelir İdaresi Başkanlığı. "Ticari Kazanç Elde Eden Mükellefler İçin Vergi Rehberi 2018" ([https: //www.gib.gov.tr/sites/default/files/](https://www.gib.gov.tr/sites/default/files/fileadmin/beyannamerehberi/2018\_ticarikazanc.pdf)) Erişim Tarihi: 05 Eylül 11.2020

4. Volkan GÜZEL. "Serbest Meslek Kazancı." Vergi Raporu Dergisi. Sayı 162. 2013. s.89.

5. 213 sayılı Vergi Usul Kanunu.

6. 193 sayılı Gelir Vergisi Kanunu.

7. 3065 sayılı Katma Değer Vergisi Kanunu.